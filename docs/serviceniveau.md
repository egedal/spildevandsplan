## Serviceniveauer og befæstelsesgrader
Kloakker kan løbe over, og det sker typisk når vi har skybrud. Det betyder ikke, at kloakkerne ikke virker. De har bare nået et loft for, hvor meget de kan indeholde/transportere. Det er et uundgåeligt fakta, at kloakkerne af og til vil løbe over. Lige meget hvor store kloakker vi anlægger, vil der altid komme et skybrud der er stort nok til at de løber over.
Inde for spildevand bruger man begreb som "Serviceniveauer" og "befæstelsesgrader".
### Serviceniveauer
Når vi anlægger nye kloakker, bliver de dimensioneret til et bestemt serviceniveau. Et serviceniveau er et udtryk for, hvor kraftig en nedbørssituation kloakkerne skal kunne håndterer uden der sker oversvømmelser. Ingeniørforeningen har lavet nogle rapporter (skrifter) hvor man, på bagrund af regnhistorik og økonomiske nøgletal, har beregnet de mest hensigtsmæssige dimensioner på kloakker.  
Beregningsforudsætningerne har dog ændret sig gennem årene, og du kan derfor ikke forvente samme serviceniveau alle steder i de kloakerede områder. For det første er der forskel på kloakeringsmetoden.  
>Du kan læse mere om kloakeringsmetoder her.

Der ud over har anlægsåret også en betydning. Gamle kloakker er typisk dimensioneret mindre, end dem der bliver anlagt i dag.  
Serviceniveauer bliver typisk udtrykt ved en _regnhændelse_.  
>En regnhændelse beregnes ud fra, hvor mange millimeter nedbør der kommer i et 10 minutters interval.

Ud fra en historik over tidligere nedbørshændelser, kan man give et bud på sandsynligheden for, hvor ofte en bestemt nedbørshændelse vil forekomme. For eksempel vil 13,8 millimeter nedbør på 10 minutter statistisk set forekomme hvert 10. år.  
Denne beregningsmetode adskiller sig derfor fra den mere kendte "skybrudshændelse", hvor man siger minimum 15 millimeter nedbør på 30 minutter.  
Vi har forsøgt at gøre de faglige begreber lidt mere håndgribelige med dette skema:

| Reghændelse/år    |millimeter/10 minutter   |millimeter/30 minutter
| ---------------   |-------------------------|-------
| 20                |16,8                     |26,82
| 10                |13,8                     |22,14
| 5                 |11,4                     |16,92
| 2                 |8,4                      |12,24
| 1                 |6,6                      |9,72
| 0,5               |4,98                     |7,38
| 0,2               |3,12                     |4,68

Serviceniveauer er dog ikke afhængige af nedbør alene. Begrebet _befæstelsesgrader_ har også stor betydning.  
### Befæstelsesgrader
Befæstelsesgrader er et udtryk for, hvor stor en del af et område der er "belagt" med overflader som veje, tage, parkeringspladser, flisebelagte terasser mm. Belagte (eller impermeable) overflader betyder, at regnvand ikke kan nedsive og derfor skal bortledes. I nogle kloakerede områder, sker bortledningen typisk til kloakken.  
Denne befæstelsesgrad har stor betydning for, hvor meget regnvand der skal håndteres i kloakkerne. Jo mere befæstet et område er, desto mere regnvand skal kloakkerne kunne rumme.  
Som tidligere nævnt, er dimensioneringen af kloakkerne beregnet ud fra nogle forudsætninger som for eksempel nedbørshændelsen. Befæstelsesgraden indgår også i beregningen. Man forventer, at byområderne har en samlet maksimal befæstelse. Eksempelvis er mange kloakker, i byområder med parcelhuse, dimensioneret til en befæstelsesgrad på 25%.
> Eksempel:
Ejendommen Eksempelvej 4 har en matrikel på 1000 m^2.
Tagfladen på huset er på 200 m^2.
Derudover er der en garage på 50 m^2 og en flisebelagt indkørsel på 80 m^2
Alle fladerne er tilsluttet kloakken
Dette giver en samlet befæstelse på 330 m^2
Omregnet til procentvis befæstelse, fås en befæstelsesgrad på 33%  

Ovenstående eksempel viser at ejendommen vil udlede for meget regnvand til kloakken, hvis den ligger i et område med maksimal befæstelse på 25%.  
Dette kan give problemer i forbindelse med serviceniveauet. Hvis der udledes mere regnvand end kloakkerne kan håndterer, vil det ikke være muligt for forsyningsselskabet at sikre det serviceniveau der gælder for området. Der skal altså en mindre regnhændelse til, for at kloakkerne løber over.
