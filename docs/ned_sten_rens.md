Stenløse Renseanlæg er af ældre dato og forholdsvis nedslidt. Ølstykke Renseanlæg er derimod bygget i 1993, er i god stand. Og tilmed opført på en måde, så det er forberedt til en fremtidig udvidelse. 
Furesø Egedal Forsyning har derfor undersøgt mulighederne for at nedlægge Stenløse Renseanlæg og udbygge Ølstykke Renseanlæg. 

Analysen har vist, at en sådan centralisering af spildevandsrensningen vil resultere i væsentligt reducerede driftsudgifter, og at Ølstykke Renseanlæg forholdsvis simpelt vil kunne udvides, så det både kan håndtere spildevandet fra den kommende byudvikling i Ølstykke/Egedal og spildevandet som i dag renses på Stenløse Renseanlæg.

##Tilstand og planlagte ændringer på Stenløse Renseanlæg
Stenløse Renseanlæg ligger i den sydlige udkant af Stenløse. Renseanlægget modtager spildevand fra bl.a. Stenløse, Søsum, Ganløse og Veksø og udleder det rensede spildevand til Stenløse Å, hvorfra det løber videre til Værebro Å. Størstedelen (ca. 80%) af oplandet er separatkloakeret. Anlægget er dimensioneret til 16.000 PE og belastes med ca. 10.000 – 12.000 PE. Ifølge kommuneplanen forventes der ikke betydelig byudvikling i oplandet til Stenløse Renseanlæg. 
Slammet afvandes mekanisk i en centrifuge og bortkøres i containere. Det har et lavt indhold af tungmetaller og miljøfremmede stoffer, og udbringes derfor på landbrugsjord som A-slam (jf. Slambekendtgørelsen). 
Renseanlægget er forholdsvis nedslidt og det er derfor nødvendigt enten at investere i en omfattende renovering af renseanlægget eller at nedlægge renseanlægget. FEF ønsker at nedlægge renseanlægget og i stedet at etablere en ny pumpestation med 2 større og 1 mindre tørtopstillede pumper. Pumpernes vælges, så

* den lille pumpe passer til spildevandsflowet om natten på ca. 50 m3/time 
* én af de store pumper kan håndtere det maksimale tørvejrsflow på ca. 150-175 m3/time, 
* begge store pumper ved samkørsel kan håndtere det maksimale regnvejsflow på ca. 250 m3/time, svarende til 70 l/sek. 

Renseanlæggets tanke og evt. laguner ombygges til bassiner med nødoverløb til Stenløse Å. Det samlede tankvolumen forventes at være ca. 6.000 m3. 

##Etablering af spildevandsledning fra Stenløse til Ølstykke Renseanlæg
Der etableres en trykledning fra Stenløse Renseanlæg til Ølstykke Renseanlæg. Trykledningen forventes at have ø315 mm og være i PE-100 og trykklasse PN10.
Nedenfor beskrives to mulige ledningstracéer, der hver er på ca. 3.750 m. 

Tracéerne er valgt under hensyntagen til en kort ledningslængde, krydsning af den kommende forlængelse af Frederiksundsmotorvejen, samt ét kendt fortidsminde (matrikel 20e). 

Der er ingen fredede områder, beskyttede naturområder eller Natura2000 områder på ledningstracéet. 

Du kan se det planlagte ledningstracé på spildevandsplanens kort her xxxx 

##Tilstand og planlagte ændringer på Ølstykke Renseanlæg
Renseanlægget modtager primært spildevand fra Ølstykke og udleder det rensede spildevand til Salsmosegrøften og videre til Værebro Å. Anlægget er i god stand og ligger udenfor bebygget område. Størstedelen af oplandet er fælleskloakeret og der er på renseanlægget etableret et bassin på 1.775 m3 som ved kraftig regn udligner flow og reducere aflastninger til recipienten. 

I oplandet til Ølstykke Renseanlægget, herunder specielt Stenløse Syd og Egedal By, forventes der en betydelig byudvikling. Denne vil betyde at Ølstykke Renseanlæg indenfor en årrække vil skulle udvides. Da renseanlægget blev bygget i starten af 90erne fremtidssikrede man renseanlægget ved at forberede det til en senere udbygning. Flere af tankene og bygværker er derfor konstrueret, så de kan håndtere betydeligt større vandmængder end den renseanlægget belastes med i dag. 

Stofmæssigt er renseanlægget dimensioneret til at håndtere en belastning på 18.000 PE og det belastes i dag med ca. 15.000-17.000 PE. 
Hydraulisk er anlægget dimensioneret til at kunne håndtere et maksimalt tørvejrsflow på 592 m3/time og et maksimalt regnvejrsflow på 1.200 m3/time. Anlæggets kapacitet ift. stofbelastningen er forholdsvis tæt på at være ”opbrugt”, mens det hydraulisk har betydelig overkapacitet. Årsagen hertil er, at anlægget er bygget så dets stofmæssige kapacitet kan øges ved etablering af en ekstra biologisk procestank.  

Slammet afvandes i slammineraliseringsanlæg, som er celler med en vandtær membran, drænsystem for rejektvand og hvor tagrør vokser. Periodevis pumpes slam med lavt tørstofindhold ind i de enkelte celler. I cellerne afvandes slammet dels ved at vandet det drænes (rejektvand), og dels ved en fysisk fordampning og biologisk transpiration (evapotranspiration) fra overfladen. Samtidigt omsættes en del af det organiske stof mikrobiologisk. Slammet ligger i flere år i celler, hvor slamlaget med tiden vokser. Når cellerne er fyldt udgraves slammet. Slammet har lavt indhold af tungmetaller og miljøfremmede stoffer og udbringes derfor som A-slam på landbrugsjord (jf. Slambekendtgørelsen).

###Planlagte ændringer for spildevandsbehandling på Ølstykke Renseanlæg
Nedlægges Stenløse Renseanlæg skal Ølstykke Renseanlæg udvides med en større ny procestank, end hvis Ølstykke Renseanlæg kun skulle udvides til at håndtere byudviklingen i renseanlæggets eksisterende oplande. Den nye procestank skal være af samme størrelse som den eksisterende procestank. Tanken opføres i in-situ støbt beton, skal have en radius på ca. 17 meter og en dybde på ca. 5,6 meter. I tanken monteres målere (ilt, nitrat, ammonium), omrørere og bunddiffusorer, som forsynes fra kapselblæsere (ligesom det er tilfældet med eksisterende procestank).   
 
Renseanlæggets indløbs- og mellempumpestation samt de eksisterende efterklaringstanke har derimod tilstrækkelig kapacitet til også at kunne håndtere både den ekstra spildevandsmængde fra byudviklingen og spildevandsmængden fra Stenløse Renseanlæg.

###Planlagte ændringer for slamhåndteringen på Ølstykke Renseanlæg
Når der på Ølstykke Renseanlæg skal behandles en større spildevandsmængde vil der blive produceret mere biologisk-kemisk slam. Slammet forventes også i fremtiden at overholde kravene fra Slambekendtgørelsen og derfor kunne udbringes på landbrugsjord, hvorved næringssalte udnyttes. 
Slammet skal inden udbringelsen afvandes – enten mekanisk eller i nye slammineraliseringsanlæg.

Furesø Egedal Forsyning ønsker at etablere slammineraliseringsanlæg i den udstrækning arealerhvervelse hertil er muligt. Det slam som der ikke er kapacitet til i slammineraliseringsanlæggene afvandes mekanisk ved centrifugering og bortkøres på landbrugsjord. 
Derudover ønsker forsyningen at etablere en slamtørringshal, hvor afvandet slam tørres, så slammængden reduceres. Hallen forventes at skulle være på ca. 3.000 m2 og have en højde på 5-6 m. "Hallen” består af et transparent tag og et befæstet dæk (beton/asfalt) med drænrør. Hallen har ikke nogen vægge.  
Om foråret tages slam fra mineraliseringsanlæggene op og udlægges i miler i den overdækkede hal. Her tørrer slammet i 4-5 måneder inden det udbringes på landbrugsjord. Slammængden forventes herved halveret.   

##Hydraulisk belastning af anlæggene og vandløbene
Stenløse Renseanlæg udleder i gennemsnit 1.933 m3/døgn renset spildevand vand til Stenløse Å. Dette svarer til gennemsnitligt 22 l/sek. Ved regn stiger udledningen til 40-70 l/sek., mens den om natten i tørvejr er ca. 5-15 l/sek. 

Ølstykke Renseanlæg udleder i gennemsnit 3.900 m3/døgn renset spildevand til Salsmosegrøften. Dette svarer i gennemsnit til 45 l/sek. Ved regn stiger udledningen til 70-150 l/sek., mens den om natten ved tørvejr er ca. 15-30 l/sek.

Hvis Stenløse Renseanlæg afskæres til Ølstykke Renseanlæg og byudviklingen i oplandene sker som planlagt vil Ølstykke Renseanlæg i 2027 have et gennemsnitligt udløbsflow på 6.800 m3/døgn. Dette svarer til 79 l/sek. Ved regn vil udledningen stige til 950 m3/time (264 l/sek.), mens den om natten ved tørvejr forventes at være 30-60 l/sek. 

Ølstykke renseanlæg er dimensioneret til en hydraulisk tørvejrsbelastning på max. 592 m3/time og en maks. hydraulisk belastning under regn på 335 l/sek. 
Anlægget vil hydraulisk således kunne håndtere den samlede vandmængde – både i tørvejr og ved regn.
